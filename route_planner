Rota Planlayıcı Vaka Çalışması:
 X firması, hava araçlarında kullanıcı tarafından seçilen koordinatlara en kısa sürede güvenli bir şekilde ulaşılmasını sağlayacak bir sistemi hava araçlarına entegre etmeye karar vermiştir. 
Mevcut durumda, hava aracı pilotu harita üzerinden belirlenen koordinatlara manuel olarak rota oluşturmakta ve bu rotayı kuleye bildirmektedir. Bu süreç tamamen pilotun deneyimi ve yorumuna 
bağlı olduğu için hem zaman kaybına neden olmakta hem de görevlerin güvenli ve doğru bir şekilde gerçekleştirilmesini riske atmaktadır.
 X Firması, kullanıcı kolaylığı sağlamak, zaman tasarrufu elde etmek ve enerji tüketimini optimize etmek amacıyla, yalnızca kullanıcının seçtiği hedef noktaya en hızlı şekilde
ulaşımı hesaplayan bir yazılım sistemini araçlara entegre etmeye karar vermiştir. Bu karar, doğrudan sahada görev yapan pilotlar ve firmanın üst düzey yöneticileri tarafından ortaklaşa alınmıştır
Sistem, yazılım kontrollü olarak çalışacak ve uçuş boyunca aracın hareketini optimize ederek yolculuklara daha yüksek frekans sağlayacak, zamanında ve daha verimli kararlar verilmesini mümkün kılacaktır. 
Bu önemli projenin başarıyla yürütülmesi için, firma yetkilileri tarafından çok disiplinli bir konsorsiyum oluşturulmuştur. Konsorsiyumda; havacılık sektörü temsilcileri, 
farklı mühendislik disiplinlerinden uzmanlar, yazılım geliştiriciler ve operasyonel planlama ekipleri yer almıştır. Projenin yazılım geliştirme kısmı ise doğrudan X Firması’nın 
kendi bünyesinde görev yapan mühendisler tarafından yürütülecektir. 
 Yeni sistemde, araç pilotu; araç arayüzünde, uydudan eş zamanlı olarak alınan harita görüntüsü üzerinden hedef koordinatlarını belirleyecek ve bu veriler, mühendisler tarafından 
geliştirilen yazılıma aktarılacaktır. Yazılım tarafından hesaplanan en kısa rota, araç arayüzünde kullanıcıya gösterilecektir. Uydu bağlantısı, harita görüntüsünün sürekli ve 
kesintisiz olarak sağlanması amacıyla sürekli sinyal gönderecek; bu da pilotun konumunu doğru bir şekilde takip edebilmesine imkân tanıyacaktır.
 Geliştirilecek yazılımın; hava aracının hızlanma ve yavaşlama süreçlerini, uydu sinyallerini, kullanıcı tarafından girilen koordinatları ve en kısa yol bilgisini araç arayüzünde 
sorunsuz bir şekilde yönetmesi beklenmektedir.
 X firması aynı zamanda bu sistem aracılığıyla işletme maliyetlerini azaltmayı hedeflemektedir. Bu doğrultuda, standart pilotlu kullanımın yanı sıra, tam otomatik ve sürücüsüz
bir kullanım alternatifi de öngörülmektedir. Standart senaryoda, pilotun yazılım tarafından sunulan rota önerilerine uyması, yazılım tarafından belirli aralıklarla gönderilen 
uyarılara yanıt vererek sistemin doğru çalıştığını onaylaması gerekecektir.
Projenin ön araştırma aşamalarında bazı endişeler de gündeme gelmiştir. Özellikle sistemin başarısı için konum bilgilerinin doğruluğu büyük önem taşımaktadır. Hava aracının, 
uydudan gelen sinyalleri kesintisiz bir şekilde alması, sistemin performansını doğrudan etkilemektedir. Harita görüntüsünün araç arayüzünde kesintisiz olarak gösterilmesi, 
pilotun aracın mevcut konumunu ve hedefe olan uzaklığını doğru değerlendirebilmesi için kritik bir gerekliliktir. Ayrıca kullanıcıların sisteme doğru bilgiler girdiğinden emin olmalıdır.
